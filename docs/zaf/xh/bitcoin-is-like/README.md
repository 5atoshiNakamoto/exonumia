# I-Bitcoin Ifana

by Oleg Andreev [2017/12/10](https://oleganza.com/all/bitcoin-is-like/)

<LanguageDropdown/>

**I-bitcoin ifana nemali le izinkozo namaphepha:** awukwazi ukuyijika xa sele uyisebenzisile 
kwaye ixhomekeke kuwe. Ukuba ulahlekelwe sisipaji sakho, nemali yakho iyalahleka. 
Ungabambisa umntu ii-bitcoins, xa uzifuna kufuneka umthathe njengebhanki le uyaziyo: 
umthembe ukuba akanakunyamalala nemali yakho. 

**I-bitcoin ayifani nemali le izinkozo namaphepha abambekayo:** ungayifumba ibe ninzi 
kangangoko awuzikuphelelwa yindawo yokuyigcina. Ungayithumela nakubani na 
usebenzisa i-intanethi. Awunakwenza i-bitcoin yomgunyathi. Awukwazi ukuyinikezela 
komnye umntu ixesha elingumzuzwana: ukuze uqinisekise ukuba unaniselwano lwenzekile 
ngenene, kufuneka ulinde imizuzu ephakathi kweli-10 neli-15 ukuze i-intanethi ikhuphe 
ubungqina obuyirisithi esetyenziswa kuhlobo lorhwebo lwe-bitcoin.  

**I-bitcoin ifana negolide:** awukwazi ukuzenzela ngokuthanda kwakho, iqingqekile le ikhoyo 
kwaye le ikhoyo iyankinkishwa xa ikhutshwa ngokuhamba kwexesha. Ukuze ubenayo 
i-bitcoin kufuneka uyinikwe ngumntu, okanye uyisebenzele ngokuthi uziphandele 
ku-intanethi. I-bitcoin ifana negolide, nayo iyabengezela: ifunyanwa zingcali 
zobuchwepheshe, eziyisebenzela nzima, zize zivuzwe ngokubila kwazo, ezizinikelayo kuba 
zifuna ubutyebi ebumnyameni. 

**I-bitcoin ayifani negolide:** umyinge wee-bitcoin oveliswe ngexesha uqingqiwe ngokuthi 
kulandelwa isicwangciso sokuvelisa ii-bitcoin esihleliweyo (kuveliswa ii-bitcoin ezingumyinge 
othile oqingqiweyo ngeyure). Wonke umntu uyazi ukuba akukho mntu unokusuka afumane 
isisele esigcwele ii-bitcoin zizihlelele okanye kubekho ingcali evelisa intlaninge yee-bitcoin 
ngesaquphe. I-bitcoin yona ayifani negolide, umthamo wayo ofumanekayo ngexesha 
uxhomekeka kumalinge enziwa zingcali ezikwaziyo ukuyivelisa ukwenzela ukuba 
isicwangciso sokuveliswa kwayo singatshintshi. Ungakwazi ukuyigrumba yonke igolide 
ekhoyo ehlabathini uyigqibe ngosuku olunye, kodwa oku soze ukwazi ukwenza kwi-Bitcoin 
nokuba ungafumana ikhompyutha ehamba ngesantya esiphezulu kangakanani na. 
Ukwandisa amacebo okuvelisa ii-bitcoin kungenza nje utshintsho olungephi kwisicwangciso 
esimiselweyo sokuveliswa kwayo (olu tshintsho lungabangela ukuba ukhule umyinge 
wee-bitcoin ezikhoyo zisuke kwezi-6 ngeyure ziye kweziphakathi kwezisi-7 nezisi-8 
ngeyure). 

**I-Bitcoin ifana nebhanki:** kukho iikhompyutha, izintlu ezineenkcukacha kunye 
nonaniselwano. Izintlu ezineenkcukacha zigcina zonke iinkcukacha zentlawulo ezingenileyo 
neziphumileyo; ngubani othumeleyo ii-bitcoin ezingaphi futhi ezithumela kubani. 
Yonke yenziwe nge-intanethi. Akukho zityeya okanye zibhokisi zigcwele igolide okanye 
zityesi zokugcina imfihlo, into ekhoyo yinkqubo yeyocwangciso-zincwadi eneleja enye 
qwaba.

**I-Bitcoin ayifani nebhanki:** wonke umntu uyakwazi ukuqinisekisa ulwazi olukuluhlu analo 
lweenkcukacha luyafana nolu lukwileja yomntu wonke. Akukho mntu ungumphathi 
ubekelwe ukwenza umsebenzi wokufaka iinkcukacha ezintsha rhoqo xa zifika kwileja 
nokuqinisekisa ukuba akukho mntu uzama ukuzenzela utshintsho kuyo eyedwa. Umntu 
angabhalisa izihlandlo ezininzi kangangako kwileja futhi akukho gama lamntu libhalwayo 
kwileja (ngaphandle kokuba umntu uziveza ngokwakhe). Ileja ayigcini magama abantu, 
ibhala inani lee-bitcoin umntu anazo kunye neenombolo ze-akhawunti. Kolu uhlobo 
lorhwebo awunakukhupha umyinge omninzi wee-bitcoin ongaphezulu kwezi zikhoyo, kuze 
kusale kungekho nto kuvimba. Ngamazwi alula, akukho tyala kwileja ye-bitcoin: imali 
ekhoyo yeyakho, xa ungenayo, awunayo ke qha. Futhi, i-Bitcoin iyabanjwa ngenxa yokuba 
kukho isivumelwano esityikityiweyo: indlela engumdlalwana ontsokothileyo yokuvelisa 
okanye ukwenza i-bitcoin yenziwe ngohlobo lokuba izigqibo zithathwe ngabantu abaninzi 
okanye kuthathe ixesha phambi kokuba kuthathwe isigqibo. 

**I-Bitcoin ifana nemali yomdlalwana i-Monopoly:** imali yalo mdlalwana ngamaphepha nje 
angumfuziselo ongenaxabiso. Kodwa abantu baye bayinike ixabiso kuba befuna ukudlala lo 
mdlalwana. Futhi igolide okanye imali nazo zifana nqwa nale mali ye-monopoly.

**I-Bitcoin ayifani nemali yomdlalwana we-Monopoly:** iqingqekile imali esetyenziswa kulo 
mdlalwana kwaye akukho mntu ukwaziyo ukuzenzela engumgunyathi. Le nto ke iyenze le 
mali ukuba ibe yimali enokuqokelelwe igcinwe njengento enexabiso njengoko kunjalo 
kwigolide nakwiingqekembe zesilivere. 

**I-Bitcoin ifana ne-Git:** kwi-Git (inkqubo yekhompyutha yokulawula nokulandelelanisa) 
lonke utshintsho olwenzayo lufakwa kwisixokelelwano esilawulwa ngobuxhaka-xhaka 
beempawu ezifihlakeleyo zokuvelisa ulwazi. Ukuba ubuthembile obu buxhaka-xhaka 
bukhoyo beempawu busetyenziswayo kutsha nje, ungazifumana zonke iinkcukacha 
zangaphambili (inxalenye yazo) naphi na futhi ukwazi nokuziqinisekisa ukuba zizo ngenene 
ezi ubuzilindele. Ngokunjalo ke nakwi-Bitcoin, zonke iintlawulo ezenziwyo zihlelwano 
ngokokulandelelana kwazo kwisixokolelwano, esibizwa i-blockchain, zize zithi 
zakuqinisekiswa ukuba azinampazamo, nokuba iinkcukacha bezifakwe njani, uyayithemba 
indlela esisebenza ngayo esi sixokolelwano ngokuthi ujonge iimpawu ezifihlakeleyo 
ezisetyenziswayo ezihambelana nolwa phawu lufihlakeleyo obukade ulisebenzisa futhi 
ulithembile. Oku kubangela ukuba iinkcukacha zigcinwe kwiindawo ezahlukeneyo futhi 
buthembeke nobuxhaka-xhaka obusetyenziswayo ukuqinisekisa ukuba akukho zimpazamo 
kwezi nkcukacha.  

**I-Bitcoin ayifani ne-Git:** kuba wonke ufuna ukusebenza kwisebe elinye. Kwi-Git bonke 
abantu bagasebenza kumasebe amaninzi, ahlukeneyo kodwa amana ukuphinda adibane. 
Kwi-Bitcoin awukwazi ukuwadibanisa amasebe angahambi kunye. Isixokelelwano luluhlu 
oluneenkcukacha zonaniselwano olwenzekileyo kodwa olu luhlu luneentlobo 
zamacandelwana okanye amasebe awahlukeneyo kodwa kukho eli khonkco 
lineenkcukacha ezininzi (lona linexabiso) kunye namanye avele njengebhaqo 
angenaxabiso. Kwi-Git, le nto iqulethweyo ibaluke ngaphezu kwenani lamasebe, kwi-Bitcoin 
kubaluleke kakhulu ukuba kuvunyelwano ngaphezu kwale nto kuvunyelwana ngayo. 

**I-Bitcoin ifana ne-Bittorrent:** olu hlobo lorhwebo aluxhomekekanga kwiziko elinye, akukho 
ziko linye lokwenza i-bitcon. I-blockchain efana noxwebhu olunolwazi olunye 
olukwi-bittorrent: oluqinisekisiweyo ngendlela efihlakeleyo lwaze lwasasazwa 
kwiikhompyutha ezininzi. Akukho mntu unamagunya angaphezu kwawabanye kubo bonke 
abantu abathatha inxaxheba, kuquka nabo bayenzayo. Ukuba kukho indawo ethile yesi 
sixokolelwano ethe yonakala, unaniselwano luza kuqhuba kusetyenziswa ezi ndawo 
zingachaphazelekanga.  Nokuba kungathiwa sonke isixokelelwano asisasebenzi, 
iinkcukacha ngonaniselwano obelwenziwe azizikuchaphazeleka kuba ziselugcinweni 
kwezinye iikhompyutha ezingaqhakamshelwanga kwesi sixokelelwano siphazamisekileyo 
ngolo hlobo akukho mntu ulahlekelwa yimali yakhe. Xa abantu bephinda bekwazi 
ukuqhakamshelana kwakhona, bangaqhubeleka berhweba ngokungathi khange kwenzeke 
nto. Zombini i-Bitcoin ne-Bittorrent azinakwenzeka nto nokuba lingatshatyalaliswa ihlabathi 
ngesiqhushumbisi senyukliya kuba ulwazi aluchatshazelwa yimitha etshabalalisayo 
yenyukliya kwaye luyakwazi ukuziphinda luzenze ngokwalo.

**I-Bitcoin ayifani ne-Bittorrent:** endaweni yeefayile ezininzi ezizimele zodwa kukho ifayile 
enye ekhulayo: i-blockchain. Futhi, abona bantu badlala indima enkulu: abenzi be-bitcoin 
bayahlawulwa ngemali yokwenyani ngomsebenzi abawenzayo. 

**I-Bitcoin iyafana nelungelo lokuthetha ngokukhululekileyo:** naluphi na unaniselwano 
olwenzekayo lufana nomyalezo omfutshane kawonke-wonke ohamba ufikelele kuwe nokuba 
uphi, usenzani. Uthi xa ufika kubenzi be-bitcoin, bawufake kwi-blockchain uze uhlale apho 
naphakade. Xa ulapha ke ubonwa ngumntu wonke kwaye akukho namnye onokuwucima.

**I-Bitcoin ayifani nelungelo lokuthetha ngokukhululekileyo:** ukuthetha yimali. 
Unaniselwano luhambisa imali oza kuyisebenzisa xa uqalisa ukurhweba. Ke ngoko 
ayinguye wonke umntu ovumelekileyo ukuba avule umlomo, ngabo banecebo lokufaka imali 
kuphela abanelungelo lokuthetha. Futhi, abenzi be-bitcoin baye bayikhabe imali ukuba 
ikhona into engaqondakaliyo ngayo okanye ayiphelelanga. Ke ngoko, nangona wonke 
umntu evumelekile ukuba athathe inxaxheba kolu hlobo rhwebo, kusakufuneka ithotyelwe 
imigaqo esetyenziswa kolu hlobo lorhwebo, futhi umntu uthatha inxaxheba ngokuzithandela 
kulo. 

**I-Bitcoin ifana nesivumelwano sentsebenziswano:** ifana nqwa nendlela yokuziphatha 
koluntu. Isebenza njengemali kuphela ukuba abantu bayithatha njengemali futhi 
babonakalise ukuyihlonipha okupheleleyo futhi bahloniphe nimigaqo yayo yokuyisebenzisa. 
Ubuxhaka-xhaka beteknoloji busetyenziswa kuphela kuba buluncedo kwesi sivumelwano 
sentsebenziswano.

**I-Bitcoin ayifani nesivumelwano sentsebenziswano:** ayifani nezi ntlobo zezivumelwano 
zentsebenziswano zifundiswa ezikolweni. Awunakuwatshintsha amasolotya aso esi 
sivumelwano, kwaye asinyanzeliswa ngabalawuli. Sinemigaqo engatshintshiyo, wonke 
umntu uzikhethela ngokwakhe ukuyisebenzisa, ngolo hlobo ke yenze ukuba kusetyenzwe 
kuvunyelwene ngumntu wonke. 

**I-Bitcoin ifana nemali ehla phezulu ye-intanethi:** yiyo ke nyhani.
