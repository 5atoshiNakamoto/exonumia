# Khawundicacisele kakuhle nge-Bitcoin

nguNik Custodio [2013/12/12](https://www.freecodecamp.org/news/explain-bitcoin-like-im-five-73b4257ac833/)

<LanguageDropdown/>

### Ukuba nangoku awukayazi nokuba yintoni na le bitcoin…

Masithi ndizichophele esitolweni epakini. Imini izolile. 

Ndiphethe i-apile elinye apha kum. Ndize ndilinike wena. 

Ngoku wena une-apile elinye, mna andinanto. 

Yinto elula le, akunjalo? 

### Masikhe siqwalasele ukuba kwenzeke ntoni na:

I-apile lam ndikunike mna buqu esandleni. 
 
Uyayazi ukuba le nto yenzekile. Nam bendikhona. Nawe ubukhona. Ulivile, walibamba. 
 
Khange sifune kude kubekho umntu wesithathu oza kusinceda sinikane. Khange side sifune 
omnye aze kuchopha nathi esitulweni aze kungqina ukuba i-apile ngenene lisukile kum laya 
kuwe. 
 
I-apile lelakho! Mna andinalo elinye i-apile endinokunika lona kuba andinalo. Alikho zandleni 
zam ngoku. I-apile alisekho kum. Likuwe, kwaye lixhomekeke kuwe. Ungalipha umhlobo 
wakho ukuba uyathanda, naye loo mhlobo angalipha owakhe umhlobo. 
Lityhutyhe ke kanjalo. 
 
Ingaba ibinjani le nto besinikana ngayo thina sobabini? Ndiqinisekile ukuba besiza kwenza 
ngolu hlobo lunye nokuba besinikana ibhanana, incwadi, imali …. 
  
Hayi kodwa, mandingangxami. 

### Masibuyele ema-apileni! 

Masithi ke, ndine-apile elidijithali. Nali i-apile lam elidijithali, ndiyakunika. Nantso ke, 
ziyatshintsha ke ngoku izinto. 
Wazi njani ukuba eli apile lidijithali ibilelam, ngoku lelakho, kwaye lelakho wedwa? 
Khawucinge oku okomzuzwana. 
 
Ayilulanga kunokuba besicinga, andithi? Wazi njani ukuba eli apile khange ndiqale 
ndilithumele nge-imeyile kuTommy. Okanye kumhlobo wakho uJoe. Okanye nakomnye 
umhlobo wakho uLisa? 
Mhlawumbi ndenze neekopi ezimbalwa zela apile lidijithali ngekhompyutha yam. Mhlawumbi  
ndilivulele wonke umntu ku-intanethi ukuba azithathele. 
 
Njengokuba ubona, ukunikana izinto nge-intanethi kunayo ingxakana. Ukuthumela 
ama-apile adijithali ingathi akufani nokuthumela ama-apile abembakayo nabonwa 
ngamehlo. 
 
Iingcali zekhompyutha zinalo igama lale ngxaki: kukufuna ukutya kabini ngento enye. 
Kodwa ungazihluphi ngayo. Into ekufuneka uyazi yile, nabo sele kulithuba ibaxakile kwaye 
abakayisombululi. 
 
Kwade kwangoku. 
 
Masikhe sicinge size nesethu isisombululo. 

### Iileja

Mhlawumbi la ma-apile adijithali afuna ukufakwa kwileja. Ngamafutshane, ileja yincwadi 
obhala kuyo zonke iintlawulo okanye unaniselwano olwenzileyo – incwadi yobalo-mali. 
 
Le leja, njengoko idijithali, kufuneka izimele yodwa kuze kubekho umntu eza kuxhomekeka 
kuye. 
 
Le nto iyafana no-World of Warcraft. U-Blizzard, inkampani eyayila umdlalo we-intanethi, 
uneleja edijithali enazo zonke iinkcukacha zabadlali abakumdlalo wayo besilwa ngamakrele 
wabo amenyeza umlilo. Xa kunjalo ke akukho ngxaki, xa inkampani efana nale inokukwazi 
ukugcina iinkcukacha zendlela esitshintshiselana ngayo ngama-apile adijithali wethu. 
Kumandi ke – siyisombulule le ngxakana besinayo! 

### Iingxaku

Isekhona ingxakana esinayo: 
 
1. Ukuba omnye wabasebenzi baka-Blizzard wenze amanye? Angawongeza la 
ma-apile adijithali ngokusuke azenzele amanye nanini na xa efuna! 
2. Olu tshintshiselwano alusafani noluya sasenze ngalo ngokuya sasichophe 
esitulweni epakini. Ngala mini, yayindim nawe kuphela. Ngokuthi sisebenzise 
uBlizzard siyafana nokuba sicele uTommy (omnye umntu) ukuba abe khona ngalo 
lonke ixesha sinikana ama-apile. Ingaba singakwazi ukunikana ama-apile adijithali 
sisebenzisa la ndlela yesiqhelo, ifana nale yasepakini? 
 
> Ingaba ikhona enye indlela esinokuyisebenzisa efana naleya sasinikene 
ngayo epakini, ibe ndim nawe kuphela, sinikane ama-apile sisebenzisa 
i-intanethi. Ingathi ayilulanga …

### Isisombululo

Ukuba sinike le leja – kumntu wonke? Endaweni yokuba le leja ibe kwikhompyutha 
yakwa-Blizzard, iza kube kwiikhompyutha zomntu wonke. Lonke utshintshiselwano olwakhe 
lwenzeka, ukusukela kudala, ngama-apile adijithali luza kubhalwa kuyo. 
 
Awunakho ukwenza utshintsho kuzo uze ungabonwa. Andinakuthumelela ama-apile 
adijithali endingenawo, kuba ukuba ndenze njalo, le yam iza kutshintsha ingafani nezabanye 
abasebenzisa kwale leja inye. Akunakubalula ukuba abantu bazame ukwenza umgunyathi 
kuyo. Ingakumbi xa ithe yakhula yanabantu abaninzi kakhulu. 

Futhi, ayizikulawulwa ngumntu omnye, ngolo hlobo iza kwenza ukuba sazi ukuba akukho 
mntu unokusuka azinike ama-apile adijithali engaziwa. Imigaqo yokusebenzisa obu 
buxhaka-xhaka beekhompyutha icacisiwe ekuqaleni. Futhi ikhowudi kunye nemigaqo 
ivuleleke kumntu wonke. Ob bubuxhaka-xhaka beekhompyutha benzelwe abantu 
abanolwazi ngeekhompyutha ukuba bafake isandla, babugcine busemgangathweni, 
baqinisekise ukuba abunazikroba, babuphucule baze babubeke phantsi kweliso. 
 
Nawe ungayinxalenye yabo basebenzisa le leja ude futhi umana uyihlaziya futhi 
uqinisekise nokuba akukho kungahambelani kwiingxelo zayo. Ngokuchitha ixesha lakho 
wenze oku ungathiwa jize ngama-apile adijithali ayi-25. Okuyinene, kukuba le yiyo yodwa 
indlela yokuzifumanela amanye ama-apile adijithali kolu hlobo lorhwebo. 

### Ndizame ukuyenza lula kangangoko

… kodwa olu hlobo lorhwebo lukhona. Lubizwa ngokuba lurhwebo nge-Bitcoin. La ma-apile 
adijithali sizekelise ngawo wona amele i-“bitcoins” kolu hlobo lorhwebo. Itsho yalula ne! 

Uyibonile ke ngoku le nto yenzekileyo? Ingabi ileja kawonke-wonke yenza ntoni?

1. Usakhumbula ukuba besithe ivuleleke kumntu wonke? Inani lama-apile ewonke 
belichaziwe kwileja kawonke-wonke ekuqaleni. Ndiyalazi ngoku inani la ma-apile 
akhoyo. Kolu hlobo lorhwebo, ndiyawazi ukuba anqongophele (anqabile). 
2. Xa sitshintshiselana (sirhweba) ndiyayazi ngoku ukuba i-apile ledijithali limnkile kum 
lelakho lonke wedwa, kwaye ubungqina boku busezincwadini. Ndandikade 
ndingakwazi ukuthi into ezidijithali ayisekho kum kwaye nobungqina bukhona 
ezincwadini. Olu tshintsho luza kuqinisekiswa luze lufakwe kwileja kawonke-wonke. 
3. Ngenxa yokuba le iyileja kawonke-wonke, khange kufuneka ukuba kubekho 
omnye umntu wesithathu oza kuqinisekisa ukuba akwenzekanga mgunyathi, 
okanye ndizenzele ezinye iikopi, okanye ndinikise ngala ma-apile manye kubantu 
ababini okanye abathathu abahlukeneyo… 
 
> Kolu hlobo lorhwebo, ukutshintshiselana nge-apile elidijithali kuyafana nje 
nokutshintshiselana nge-apile eli lokwenyani silaziyo. Kuyafana nje nokubona i-apile 
eli lokwenyani ndilithathe ngokwam buqu ndilifake kuwe epokothweni. 
Nanjengokuba sasenzile esitulweni epakini, utshintshiselwano lwenzeka phakathi 
kwabantu ababini kuphela. Mna kunye nawe – khange sifuna omnye umtu 
wesithathu oza kuba ligqina eliza kuqinisekisa. 

Ngamanye amazwi, ingathi besitshintshiselana ngento ebambekayo ngesandla. 
 
Kodwa uyayazi eyona nto imnandi ngolu hlobo lorhwebo? Luqhutywa nge-intanethi. 
Singarhweba ngama-apile ali-1,1000, okanye ama-apile asisigidi, okanye nangama-apile 
ayi-.0000001. Ndingawathumela lula ndisebenzisa nje ikhompyutha kuphela, futhi 
akukhathaliseki nokuba ndiseNicaragua ube wena useNew York inganguqhwanya, afike 
kwi-akhawunti yakho yama-apile adijithali ngokukhawuleza.  
 
Ndingongeza nezinye izinto kula ma-apile adijithali. Kakade lurhwebo oluqhutywa 
nge-intanethi olu. Mhlawumbi ndibhale isijungqe somyalezo omfutshane, uhambe nawo – 
umyalezwana odijithali. Okanye mhlawumbi, akhatshwe nazezinye izinto ezibalulekileyo; into 
efana nesivumelwano, okanye isatifikethi sezabelo zorhwebo okanye ikhadi-sazisi… 
Ingathi ilula yonke le nto! Ke ngoko ingaba kufuneka siwathathe njani okanye silibeke njani 
ixabiso lala ma-apile adijithali? Xa enje aluncedo, akunjalo? 
Abantu abaninzi baxambulisana ngalo mba sithetha nje. Iingxoxo zishushu phakathi 
kweengcali ezahlukeneyo malunga nolu hlobo lorhwebo. Neengcali zezopolitiko, nazo 
ziyaxambulisana. Ezobuchwepheshe beekhompyutha, nazo ngokunjalo. Nangona usiva esi 
sankxwe, ungamameli namnye kubo. Abanye abantu bazingcali. Abanye abazinto. Abanye 
bathi olu hlobo lorhwebo lunemali eninzi kakhulu, abanye bathi luyafana nje nophoyiyana, 
alinaxabiso kwaphela. Ukhona nolichaze ngqo nexabiso lolu hlobo lorhwebo: esithi i-apile 
ngalinye lixabisa i-$1,300. Abanye bathi bubutyebi obudijithali, abanye bathu luhlobo lwemali. 
Abanye bathi lufana nje neentyatyambo. Abanye bathi luza kuyitshintsha indlela elenza ngayo 
izinto ihlabathi, abanye bathi lufana nje nomlilo weendiza, akukho kwanto ingako ngalo. 
Mna ndinezam iimbono ngalo. 
 
Kodwa ndakunibalisela ngenye imini. Xa sithetha inyani, nto yakuthi, unolwazi olungcono 
kakhulu nge-Bitcoin ngoku kunabantu abaninzi. 

#### Recommend Reading (Updated 2017)

[“You Don’t Understand Bitcoin Because You Think Money is Real”](https://medium.com/@mariabustillos/you-dont-understand-bitcoin-because-you-think-money-is-real-5aef45b8e952?source=linkShare-2d6f142ff3cc-1512362100) by [Maria Bustillos](https://www.freecodecamp.org/news/explain-bitcoin-like-im-five-73b4257ac833/undefined) is a good follow-up read.

You can also read more about [Ethereum and Smart Contracts here](https://medium.freecodecamp.org/smart-contracts-for-dummies-a1ba1e0b9575?source=linkShare-2d6f142ff3cc-1512086124). Enjoy!