---
translators: 
    - 
        name: "Phakamani Dadlana"
supporters: 
    - 
        name: "HRF"
        href: "https://bitcoinmagazine.com/business/hrf-gifts-4-bitcoin-to-bitcoin-projects"
---
# IiBhanki zeBitcoin zoLuntu: Izinto ezifundiweyo kwi-Bitcoin Beach: 

NguGaloy Money [2021/11/10](https://galoy.io/bitcoin-banking-for-communities-lessons-learned-from-el-zonte/)

<LanguageDropdown/>

## Imbulambethe

Amaxa amaninzi utshintsho olubanzi lukhokelwa ngabantu abatsha nabangenaxesha 
lakuphoxeka ngenxa yokuba imizamo yabo iwe ingaphumelelanga. Nangona ndingenakuthi 
ndizama ukuthethelela ulutsha, kodwa ngethuba kufika i-Bitcoin Beach ngokusesikweni, 
ngethamsanqa ngelo xesha ndandingekadunjiswa intloko ngu-Twitter apho ndandizakucinga 
ukuba ayisoze yenzeke into yokuba abantu basebenzise ii-bitcoin ukuthenga izinto 
ezingenamsebenzi ezifana neelekese. Ukuba sasizinike ixesha saqhuba uphando futhi 
safunda nzulu, ngesasiyiqondile into yokuba siyalahlekisana. Ngentlahla ke inkoliso yenu 
ngoku iyayazi into eyenzeka e-El Salvador kuba sasingayazi ukuba i-bitcoin ingade ifikelele 
kweli qondo inikwa lona kweliya lizwe.

Kumba wase-Bitcoin Beach, ngokwenene ezinye izinto azikholeleki, nangoku ingathi 
yintsomi. Akukho mntu wayesazi ukuba indawo yokuqala ezakuba noqoqosho olusebenzisa 
i-bitcoin ngokusesikweni iza kuba yilalana nje encinana e-El Salvador. Le lali ikhokelwa 
lityendyana eliselitsha elisuka ngaphandle elisebenzisa i-imeyile yakwa-Earthlink, 
lisebenzisana nenkokeli eyinzalelwana yase-El Salvador engazange iphumele nebanga 
lesi-6 eli. 

Xa sithetha inyani, le nto siyibonayo yayacacile kwangaphambili: isizwana esinabantu 
abathwaxwa yindlala futhi bengenamali kwakucaca nje ukuba sona siza kubona kuqala 
ukubaluleka kwe-Bitcoin kunala mazwe atyebileyo afana nooSingapore okanye i-Silicon 
Valley. I-Bitcoin ingathi idalelwe kanye le ndawo – abo baqala ukusebenzisa i-bitcoin naye 
nabani na wayenokubahleka ade aqikileke kuba kwakungekho nto itshoyo tu ukuba 
bayayazi le nto bayenzayo. 

E-El Salvador, i-Bitcoin yimali yabantu abasokolayo nabangenamali. Kubemi beliya lizwe 
abathwaxwa yindlala, iingxoxo ezintsokothileyo zabantu abangaxakekanga ezimalunga 
nezinto elunge kunye neqhwalela ngazo i-bitcoin akukho mntu uzikhathaleleyo. Kubo, 
njengabantu abaxhomekeke kwi-Bitcoin, bafuna imali eza kubanceda bakwazi ukuthenga 
izinto ezincinci zemihla ngemihla baze bazigcinele nobugcwabalalana ukulungiselela imihla 
ezayo. Abaziqhekezi intloko ngokuba becinga ukuba baza kusebenzisa oluphi na uhlobo 
lwemali. 

Ke ngoko kulo nyaka ka-2021, sibona ilizwana elingatyebanga kuyaphi libonisa ihlabathi 
indlela i-Bitcoin eluncedo ngayo ekuphuculeni iimeko zokuphila zabantu abahluphekayo. 
Siyazi ukuba i-Bitcoin Beach ingumzekelo weminye emininzi. Kodwa siyathemba iza 
kukhuthaza abantu namazwe amaninzi ukuba azeke mzekweni. Nawe ungazikhupha uye 
e-El Zonte, usincede sihambise le vangeli ifundisa uluntu lwehlabathi malunga norhwebo 
oluqhutywa nge-Bitcoin into leyo ibangela ukuba abazizinhanha nabangamahlwempu 
kwihlabathi liphela bakwazi ukuthatha inxaxheba kwiintshukumo zoqoqosho norhwebo.

– Mike Peterson ([@bitcoinbeach](http://twitter.com/bitcoinbeach))

## IQale Ngokulingwa Ligcuntswana Labantu Yagqibela Sele Iyimali Esemthethweni Kwisithutyana Seminyaka Emibin

I-Bitcoin Beach yaqalwa ngulo mbuzo ulula kodwa unzulu uthi: Singakwazi na ukuba 
noqoqosho oluzinzileyo oluxhomekeke kwi-Bitcoin? 

Impendulo kulo mbuzo yaba ngu-ewe ongathandabuziyo. Iphulo elaqalwa ligcuntswana 
labantu kwidolophana ezimele yodwa likhule ngoku lalandelwa ngabantu abamalunga 
nezigidi ezithandathu bebonisa ihlabathi ukuba i-Bitcoin yimali ngenene. 

Kwesi sikhokelo siza kunyathela izinto ezintandathu ezifundiweyo ngethuba kumiselwa 
i-Bitcoin Beach Wallet kunye nobuxhaka-xhaka ebusebenzisayo obuvuleleke kumntu 
wonke. Iinjongo zethu kukufundisa abantu kwihlabathi liphela nokubakhuthaza ukuba 
bamkele i-Bitcoin njengemali yorhwebo noshishino futhi basebenzise ne-Lightning Network. 

## Yintoni i-Bitcoin Beach?

Kunxweme lolwandle iPacific e-El Salvador kukho i-El Zonte, idolophana eencinci ethandwa 
kakhulu zingcali zokutshebeleza kumaza olwandle enabantu abangama-3 000. Abantu 
balapha banethuba bona bengakwazi ukugcina imali yabo kwiibhanki zesiqhelo kwaye 
behlutshwa yingxaki yobundlobongela obuza namaqela emigulukudu, kunye 
nokungabinamali. Kule minyaka ilishumi idlulileyo, kukho iqelana labantu ebelingalali imini 
nobusuku lizama ukutshintsha le meko lize libanike ithemba abantu base-El Zonte. 

Kunxweme lolwandle iPacific e-El Salvador kukho i-El Zonte, idolophana eencinci ethandwa 
kakhulu zingcali zokutshebeleza kumaza olwandle enabantu abangama-3 000. Abantu 
balapha banethuba bona bengakwazi ukugcina imali yabo kwiibhanki zesiqhelo kwaye 
behlutshwa yingxaki yobundlobongela obuza namaqela emigulukudu, kunye 
nokungabinamali. Kule minyaka ilishumi idlulileyo, kukho iqelana labantu ebelingalali imini 
nobusuku lizama ukutshintsha le meko lize libanike ithemba abantu base-El Zonte. 

![](./bitcoin-beach-workouts.jpg)

<center v-pre>
<figure>
  <figcaption>UJorge noChimbera kunye neqela bakukhokelisa phambili ukulolonga umzimba uhlale 
usempilweni, imfundo kunye nokunceda uluntu e-El Zonte. (Ifoto ithathwe ku-<a href="https://twitter.com/romanmartinezc/status/1429081008012505091?s=20">Twitter</a>)</figcaption>
</figure>
</center>

Ngo-2019 kwafika umntu kuMike esithi ufuna ukuxhasa la maphulo bawenzayo ngokuthi 
abalize ngee-bitcoin. Esi sisa kodwa sasinomgqaliselo othi kufuneka ezi bitcoin baziphiwayo 
zisetyenziswe kule ndawo, endaweni yokuba zitshintshwe zibe yimali le yesiqhelo. Iinjongo 
zokwenza oku yayikukudala kule ndawo uqoqosho oluzinzileyo oluza kusebenzisa i-Bitcoin 
apho abarhwebi kunye noluntu beza kukwazi ukuthengiselana iimpahla, iinkonzo futhi 
bahlawulane nemivuzo besebenzisa i-bitcoin. UJorge noMike bavuma ukwenza njalo, ngolo 
hlobo yavela i-Bitcoin Beach. 

Kwasekuqaleni kwakucaca nje ukuba eli phulo liza 
kuyitshintsha indlela abantu abacinga ngayo nge-Bitcoin:

1. **I-Bitcoin sisixhobo sezinhanha sokukhangela ubutyebi nasebunyameni.** Ukuba 
umamela amajelo osasazo eendaba zoshishino kunye neewebhusayithi, uyakuhlala 
usiva ngokungazinzi kwiimarike zorhwebo kunye nangokuthelekiswa kwezinye 
izixhobo zorhwebo notyalo-mali ezifana negolide nezabelo. Uza kuva ngendlela 
iibhanki ezibolekisa ngayo ngemali kwizinhanha. Into ongasoze uyive igwadlwa 
yindima edlalwa yi-Bitcoin ekuxhobiseni ngezoqoqosho abantu abaphuma kumazwe 
angathathi ntweni.

2.  **I-Bitcoin luhlobo lwemali oluhlala lunexabiso, hayi olu hlobo lwemali lokuthenga.** Nangona kuvunyelwana ukuba i-Bitcoin luhlobo lwemali ehlala 
inexabiso, kodwa umba wokuba luhlobo lwemali enokusetyenziselwa nokuthenga 
kusekhona ukungavumelani ngawo nanamhlanje. Bathi xa becacisa; “Ukuba ixabiso 
le-bitcoin alihli endaweni yoko lenyuka ngesi santya sisibonayo namhlanje, akukho 
mntu unokufuna ukuyisebenzisa athenge ngayo iimpahla neenkonzo.” 

Ngokuye likhula eli phulo lase-Bitcoin Beach, iqela labaququzeli nabafundi elalikhula 
ngokukhawuleza laye lazisela iliso iingxaki ezinokusonjululwa yi-Bitcoin e-El Zonte:


1. **Iibhanki zesiqhelo azisebenzisani nabantu abasokolayo.** Ilizwe lase-El Salvador 
laqala ukusebenzisa iDola yaseMelika ngo-2001, into leyo eyenza ukuba icandelo 
lezimali leliya lizwe lilandele imithetho yezimali yaseMelika. Imali eninzi ehlawulwayo 
ukuze kuqinisekiswe ukuba le mithetho yaseMelika iyathotyelwa yabangela ukuba 
iibhanki zingenzi nzuzo ngokuthi zisebenzisane nabantu abaphuma kumazwe 
angathathi ntweni. Umzekelo, umnikazi we[Garten Hotel](https://www.gartenzonte.com/garten) wazama ukuvulela 
abasebenzi bakhe ii-akhawunti zebhanki apho wayezakuthi abafakele imali khona, 
kodwa [wafumanisa](https://youtu.be/RhoiOzhuBG4?t=1438) ukuba ukwenza oku kuza kumtyabula i-$50 ngenyanga, 
ngomsebenzi ngamnye. Lo mali ke ingaphezulu nakwi-10% yomvuzo womntu 
owamkela umvuzo ophantsi.

2. **Ukuhlawulwa kwabantu base-EL Zonte ngezimali ezivela kumazwe angaphandle kutyabula imali eninzi nexesha.** Izimali ezihlawulwa e-El Salvador 
zivela kumazwe angaphandle beziyi-[23% ye-GDP yeliya lizwe](https://www.cnbc.com/2021/09/09/el-salvador-bitcoin-move-could-cost-western-union-400-million-a-year.html). Umntu othunyelelwa 
i-$10 sisihlobo sakhe esikwelinye ilizwe utsalelwa i-$3. Ayikho i-Western Union e-El 
Zonte ke ngoko abantu kufuneka batshintsha-tshintshe iibhasi behamba imigama 
emide, imini yonke besiya kwii-ofisi abanokukwazi ukufumana kuzo loo mali 
bayithunyelwe sisihlobo sabo esikwelinye ilizwe. Oku kubaxwe nazintsuku ezininzi 
ezithathwa yimali ethunyelwe ngumntu okwelinye ilizwe phambi kokuba ifike e-El 
Salvador.
3. **Kunzima ukuzigcinela imali ungenayo i-akhawunti yasebhankini.** 
Ukungabinabhanki akuthinteli nje ukuba umntu angabina-akhawunti yebhanki. 
Kwenza nokuba bangakwazi ukuxhamla iintlobo zotyalo-mali kunye neempahla 
ezinokubakhusela ekubeni babe ngamaxhoba okunyuka kwamaxabiso ezinto. 
Umahluko owawuqondwa ukuba uza kwenziwa kukufika kwe-Bitcoin yayingowokuba 
abantu abaninzi batsho bakwazi ukuzigcinela isixa esithile somvuzo wabo okokuqala 
ezimbalini. 
 

![](./bitcoin-beach-team.jpg)
<center v-pre>
<figure>
  <figcaption>Iqela le-Bitcoin Beach lizimisele ukuqinisekisa ukuba abantu base-El Zonte bayakwazi 
ukurhweba nokunaniselana nge-intanethi besebenzisa i-Bitcoin. (Ithathwe ku: <a href="https://twitter.com/romanmartinezc/status/1401672924092841984?s=20">Twitter</a>)</figcaption>
</figure>
</center>

Bathi bakuba befumene i-bitcoin beza kuyisebenzisa ukuqhuba eli phulo labo batsho 
baqalisa ukusebenza. Baqala ngokubhalisa wonke umntu ukuba akwazi ukusebenzisa 
urhwebo lwe-Bitcoin. Ezinye izinto bazifunda, bafundisana baze bazilungisa kwiindawo 
ezithile ukuze zihambelana nemeko yalapha ngoku seliqhuba eli phulo. Ukufika 
kwe-COVID-19 ekuqaleni kuka-2020 kwenza ukuba abantu abaninzi babhalise kwabo 
basebenzisa i-Bitcoin. Abantu base-El Zonte abafuna uncedo babekwazi ukuba baphiwe 
ii-bitcoins yi-Bitcoin Beach.

[Inqaku le-Forbes](https://www.forbes.com/sites/tatianakoffman/2020/07/14/this-el-salvador-village-adopts-bitcoin-as-money/?sh=723af6ac2044) elalipapashwe ngo-2020 layigqamisa nangakumbi i-Bitcoin Beach kwaye 
abantu abaninzi ababasele berhweba nge-Bitcoin nabo bafuna ukunika uncedo. Omnye 
waba bantu yayinguNicolas Burtey, omnye wabaseki be-Galoy, owathembisa ngokuba yena 
uza kuvula inkqubo yentlawulo elungiselelwe kanye le meko yaseBitcoin Beach. Zange 
kubentsuku zatywala, kwasekwa i-Bitcoin Beach Wallet emva koko eli phulo le-Bitcoin 
Beach laqalisa ukuqhuba kakuhle kakhulu, lisendleleni eya ekufezekiseni amaphupha ayo.

Xa kungoku ndiqinisekile abantu abaninzi sele beyazi into eyenzekayo: uMongameli 
wase-El Salvador uNayib Bukelele ngomhla wesi-5 Juni 2021 wabhengeza ukuba i-Bitcoin 
iza kuba yimali esemthethweni kweliya lizwe. UBukele wabhengeza kumaqonga eengxoxo 
ka-Twitter ukuba urhulumente wakhe ulixhasa kakhulu iphulo le-Bitcoin Beach waze 
wongeza esithi umthetho uza kuthatha le nto yenzeka e-El Zonte ize isetyenziswe kwilizwe 
liphela. Wayibeka yacaca into yokuba umba wokuqinisekisa ukuba abantu abasokolayo 
base-El Salvador nabo bathatha inxaxheba kunaniselwano ngemali nguwo obaluleke 
kakhulu kuye. Ngomhla wesi-7 kuSeptemba ka-20201, waqalisa ukusebenza uMthetho 
we-Bitcoin (i-La Ley Bitcoin). Iphulo le-Bitcoin Beach lisetyenziswa njengomzekelo 
obalulekileyo kwihlabathi liphela okhuthaza ukwamkelwa nokusetyenziswa kwe-Bitcoin 
luluntu ngobubanzi. Litsale umdla wabantu ekudala besebenzisa i-Bitcoin kwihlabathi liphela 
abafuna ukubona ukuba luqhuba njani uqoqosho oluxhomekeke kunaniswelwano norhwebo 
nge-bitcoin nakwizinto ezincinci zemihla ngemihla. Eli phulo lingumzekelo osetyenziswa 
nangamanye amazwe.

Okubalulekileyo, kukuba eli phulo lase-Bitcoin Beach lidale iimeko apho abantwana base-El 
Zonte benokukwazi nabo ukuba namaphupha baze bazakhele Ikamva eliqaqambileyo. 

## I-Bitcoin Beach Wallet

I-Bitcoin Beach Wallet bubuxhaka-xhaka bonaniselwano bokugcina ii-Bitcoins obuvuleleke 
kuyo wonke umntu osebenzisa i-Bitcoin. Yenzelwe abantu abangoosomashishini kunye 
noluntu ngokubanzi lwase-El Zonte. I-Bitcoin Beach Wallet isebenzisa uhlobo 
lobuxhaka-xhaka bonaniselwano obufuna intsayino yabantu abaninzi obubobunye 
obunokusetyenziswa endaweni yobu besiqhelo buvumela umntu azigcinile kuwo 
iinkcukacha zokusayina okanye zigcinwe lelinye iqumrhu busetyenziswa ngabantu abaninzi 
kule mihla. 

![](./bitcoin-beach-wallet-soaps.jpg)

<center v-pre>
<figure>
  <figcaption>UCristina usebenzisa i-Bitcoin Beach Wallet ukuthengisa isepha azenzele ngokwakhe. 
Abathengi bahlawula ngokusebenzisa isitshixo-mfihlo, ngokuthi afote i-invoyisi efowunini 
yakhe okanye ngokuya kwiwebhusayithi yakhe yee-<a href="https://ln.bitcoinbeach.com/Jackie_Valenzuela">invoyisi</a>. (Ithathwe ku: <a href="https://twitter.com/romanmartinezc/status/1446661818735288320?s=20">Twitter</a>)</figcaption>
</figure>
</center>

Kwi-Bitcoin Beach Wallet, imali eyinkunzi iyadityaniswa ize ibe phantsi kolawulo lwabahlali. Le nto yenza ukuba wonke umntu akwazi ukuxhamla:

- Ii-akhawunti zamajelo eLightning Network zilawulwa ngamalungu eli phulo; akukho 
mali ihlawulwayo ngokuvula nokuvala ezi akhawunti. 
- Abantu abakweli phulo bayakwazi ukuvula ii-akhawunti zokubhatalana 
ezikhawulezileyo nezasimahla. 
- Ukusetyenziswa ngobunono kobuxhaka-xhaka be-intanethi bokugcina iinkcukacha 
loo nto yenza ukuba bungatyabuli kakhulu ngendlela ebebunokutyabula ngayo 
ukuba umntu ngamanye ebesebenzisa ubuxhaka-xhaka bakhe yedwa.
- Iintlawula zingaphungulwa ngokuthi iintlawulo ezenziwa kwi-blockchain zibhatalwe 
zizizixa.

Ezinye izinto ezikhoyo kule app zonke zezokuncedisa kumalinge okuqinisekisa ukuba kukho 
uqoqosho oluzinzileyo oluqhutywa nge-Bitcoin:

- Iyakwazi ukwenza ukuba umntu abhatale ngedilesi ye-Bitcoin, nge-invoyisi 
ye-Lightning Network okanye ngenombolo eyimfihlo yomntu.
- Imali eshiyeke kwi-Blockchain ne-Lightning iyonke, iyavela ibalwe ngedola 
zaseMelika nange-Satoshi 
- Iinkcukacha ezibonisa intlawulo eyenziweyo zichaza zonke iintlawulo ezazenziwe 
ngaphambili ngabantu 
- Imephu elula ekwiselula ibonisa onke amashishini alapha asebenzisa i-Lightning
- Iwebhusayithi abantu abanokunikezela ngayo ukuze bathunyelwe kuyo ii-bitcoin 
nguye nabani na esebenzisa i-wallet kaLightning. (funda kwi: [ln.bitcoinbeach.com/bitcoinbeach](http://ln.bitcoinbeach.com/bitcoinbeach))

Ukuba ufuna ukuzenzela i-app yeselula eza kunceda uluntu efana ne-Bitcoin Beach Wallet 
ungangena kwi-[galoy-mobile](https://github.com/GaloyMoney/galoy-mobile) ku-GitHub.

Singaphozisanga maseko, nazi izinto u-Galoy azifundileyo kweli phulo lase-El Zonte.

## Efundiweyo yoku-1: Imfundo Ibalulekile 

Akululanga ukuyilandela uyazi ukuba yintoni na kanye i-Bitcoin. Luhlobo lwemali olufuna 
uzazi izifundo ngenzululwazi ngeekhompyutha, ngezifundo zoqoqosho, ngezembali, 
ngobhalo ngokufihlakeleyo, ngeepolisi ezilawula izimali kunye nezinye. Ngethamsanqa, 
akunyanzelekanga ukuba umntu azi nzulu nge-Bitcoin ukuze akwazi ukuyixhamla naye. 
Bangaphi abantu abasebenzisa olu hlobo lwemali lusetyenziswayo kule mihla abayaziyo 
ukuba imali le isebenza njani na? 

![](./bitcoin-beach-teaching.jpg)

<center v-pre>
<figure>
  <figcaption>Ukufundisa abantu base-El Salvador ngendlela esebenzisa ngayo i-Bitcoin liphulo 
eliqhubayo ngokukaJorge neqela lakhe lase-Bitcoin Beach. (Ithathwe ku: <a href="https://twitter.com/romanmartinezc/status/1420951261675929601?s=20">Twitter</a>)</figcaption>
</figure>
</center>

Nanga amacebiso amahlanu ekufuneka aqwalaselwe xa kufundiswa uluntu:

1. **Abaququzeleli basekuhlaleni babalukile kakhulu xa kuqhutywa amaphulo oqesho nawoqeqesho.** Ukuba neqela eliza kunceda kuqeqesho noqesho 
kuqinisekisa ukuba iphulo liqala kakuhle. Oku kubaluleke nangakumbi kwiindawo 
apho i-Bitcoin iza kunika abantu ithuba lokunaniselana ngemali besebenzisa 
i-intanethi okokuqala.  
2. **Eyona ndlela isebenzayo kukubabonisa abantu indlela esebenza ngayo i-Bitcoin kunokubaxelela nje ngomlomo.** Ukunceda abantu bakwazi ukuthatha 
kwi-intanethi ubuxhaka-xhaka bokugcina ii-bitcoins baze bazisebenzisele, baze futhi 
bazithumelele futhi bafumane i-satoshi kuyanceda kunokubangxixa ngolwazi 
ubaxelela ngomlomo kuphela. 
3. **Fundisani abantwana. Bona baza kufundisa abazali babo.** Abantwana base-El 
Zonte bayifunda ngokukhawuleza indlela esebenza ngayo i-Bitcoin. Baze bona 
bafundise abazali babo emakhaya
4. **Ii-ATM ze-Bitcoin zanceda ukwenza uluntu lulubone unxibelelwano phakathi kwe-Bitcoin nemali le iqhelekileyo.** Ii-ATM ze-Bitcoin zaba luncedo kakhulu 
kwinkqubo yokufundisa uluntu. Xa abantu bekwazi ukutshintsha i-Bitcoin ibe yimali 
besebenzisa iiselula zabo, batsho bayithembe i-Bitcoin nayo bayibone njengemali 
yokwenyani.
5. **Cacisela abantu bazi ukuba ixabiso le-Bitcoin lihla linyuka ke ngoko kufuneka bazilungiselele.** Baxelele abantu ngokuba ixabiso le-Bitcoin likhe lihle baze bakwazi 
ukuzilungiselela. Qalisa iinkqubo eziza kuba nesibonelelo esiza kunceda 
oosomashishini abathi balahlekelwe yimali ngenxa yokutshintsha-tshintsha 
kwamaxabiso kwezi nyanga zokuqala bathi bayiqhele futhi bayazi indlela esebenza 
ngayo i-Bitcoin.

Ngokuye lisanda inani labantu abasebenzisa i-Bitcoin, zinike ithuba uphume uye ebantwini 
umamele izinto abazithethayo abantu base-[Bitcoin Beach](http://bitcoinbeach.com/). Ngabo oxhomekeke kubo. 
Kudala bayixabisa into yokubaluleka kweenkonzo ezisemgangathweni kwaphambi kokuba 
i-Bitcoin ifike, kwaye izinto zibalulekileyo kubo aziphelelanga nje kwi-Bitcoin. I-Bitcoin 
luhlobo lwemali eza nethemba kunye namathuba ekamva eliqaqambileyo kubantu base-El 
Salvador.

## Okufundiweyo kwesi-2: I-Lightning Network Yanceda Ukuba i-Bitcoin Iqondwe Ngokukhawuleza Ukuba Yimali

I-Lightning Network bubuxhaka-xhaka bokuhlawulana nge-Bitcoin obungaqondwayo 
ukubaluleka kwabo ngabaninzi. Izolo oku, ibithathwa njengobona buxhaka-xhaka 
bokuhlawulana imali obungakhuselekanga kwaphela. Sithetha nje isetyenziswa zinkampani 
ezinkulu ezifana noo-McDonalds, Starbucks kunye noPizza Hut e-El Salvador. Ukwanda 
kwezitishi ezincinci zentlawulo, amajelo entlawulo kunye nobuxhaka-xhaka bentlawulo 
kukhawuleza ngesantya esiphezulu. Ingxelo yakutsha nje yophando lwe-Arcane enesihloko 
esithi “[The State of Lightning Network](https://www.research.arcane.no/the-state-of-lightning)” inika iinkcukacha ngesantya sokukhula kunye 
nezinto ezilindelekileyo.

I-Bitcoin Beach yayikade isebenzisa iintlawulo eziqinisekisiweyo kwi-intanethi ukusasaza 
ii-bitcoin ebantwini. Nangona olu hlobo lokuhlawula lwalusebenza ngethuba kufundiswa 
uluntu naxa kuhlawulwa i-satoshi ebantwini balapha abasebenzisa i-bitcoin, yabanazo 
iindawana esilela kuzo into leyo eyabangumqobo othintela ukuba lo mmandla ube 
noqoqosho oluzinzileyo olusebenzisa i-bitcoin.

Abantu base-El Salvador babona ukuba i-Bitcoin njengemali yokunaniselana inazo izinto 
esilela ngazo xa ingancediswa bubuxhaka-xhaka bokulawula iintlawulo obufana 
ne-Lightning Network:

1. **Imali etsalwa xa kuqinisekiswa iintlawulo yayininzi kakhulu kumntu othenga izinto ezincinci zemihla ngemihla.**  Abahlali base-El Zonte kufuneka 
bakwazi ukusebenzisa imali encinci, efana neyokuthenga izinto 
ezinganemsebenzi ezifana nesonka.
2. **Ukusebenzisa obu buxhaka-xhaka bokuhlawula xa uthenga kuzo zonke iivenkile kwenza ukuba umntu ahlawule umrhumo wentengiselwano ongaphezulu nakulo wale nto ayithengayo.** I-Bitcoin Beach yayibona kuyo kanye le [ngxaki yomrhumo wentengiselwano ongaphezulu nakulo wale nto ithengwayo](https://bitcoin.stackexchange.com/questions/10986/what-is-meant-by-bitcoin-dust). Ubuxhaka-xhaka 
bokubala ii-bitcoin ezishiyekileyo emva kokuba umntu ethengile (i-UTXO) bunika 
ingxelo ngendlela esetyenziswe ngayo imali. Xa ixabiso lemali ekwi-UTXO 
lingaphantsi kumrhumo ekufuneka uhlawulwe ukuze isetyenziswe, loo bitcoin 
kuye kuthiwe akunakuthengwa ngayo, ke ngoko, le ngxaki yomrhumo 
wentengiselwano ongaphezulu kwale nto ithengwayo.
3. **Ezivenkileni, ukuba le mali unayo ayoneli ukuthenga le nto uyifunayo loo nto ibangela ingxaki phakathi konovenkile kunye nomthengi.** I-Bitcoin 
yenzelwe ukuba kungabi lula ukuba yenziwe umgunyathi futhi isuke ilahleke nje 
kwinqanaba lokuqala. Ayenzelwanga ukuba isebenze ngesantya kunye 
nokubala inani lezihlandlo zonaniselwano. 

![](./merchant-lightning-payments.jpg)

<center v-pre>
<figure>
  <figcaption>I-Lightning Network inceda oonovenkile ukuba bakwazi ukwenza iintlawulo 
ngokukhawuleza, ngokulula nangendlela engatyabuli imali eninzi into leyo ifuneka kanye 
ezivenkileni (Ithathwe ku: Galoy)</figcaption>
</figure>
</center>

Inqanaba lesibini le-Lightning Network yiteknoloji enokusebenza ngcono kunale ibikade 
isetyenziswa ezivenkileni baze abantu babone ukubaluleka kwe-Bitcoin njengemali 
yangomso eza kusetyenziswa kwihlabathi. Ngo-2020 abanye babaseki be-Lightning 
Network babhala inqaku ngalo mba elinesihloko esithi: “[Lightning as a Retail Payment System?](https://galoy.io/lightning-as-a-retail-payment-system/)”

I-Lightning Network ilincede kakhulu iphulo leBitcoin Beach lakhula ngokukhawuleza futhi 
lasebenza ngokungemagxingxi-gxingxi. Ukuba ibingekho i-Bitcoin Beach, ukusetyenziswa 
kwe-Bitcoin njengemali e-El Salvador ngekubenzima kakhulu futhi kutye nemali eninzi; 
ngekwakungazange kuphumelele okanye ke kuthathe ixesha elide phambi kokuba kuqale. 

I- Lightning Network bobona bubuxhaka-xhaka kuthenjelwe kubu kuyo nayiphina inkqubo 
yonaniselwano nokuhlawulana nge-Bitcoin. Yenza ukuba kubekho inkqubo yokuhlawula 
ephantse ibe simahla, esetyenziswa lihlabathi, ekhawulezayo nengafuni mvume mntwini. 

## Okufundiweyo kwesi-3: Ukufundisa Oosomashishini Kubalulekile Ukukhwezela Uqoqosho Oluzinzileyo Kule Ngingqi 

Ukuseka Uqoqosho Olusekelwe kwi-Bitcoin kuyingxaki kuba kuvele kungacaci nokuba 
kufuneka kuqalwe ngeyiphi na. Abahlali bafuna iindawo abanokuthenga ngayo kuzo 
i-Bitcoin, iindawo ezithengisayo nazo kwelazo icala zifuna abathengi abaza kuthenga 
nge-Bitcoin. Ukwenza kubelula futhi kulangazelelwe ngumntu wonke ukusebenzisa i-Bitcoin 
kubaluleke kakhulu ekukhuthazeni ukuba ingingqi yonke iyamkele i-Bitcoin. 

Eyona njongo iphambili kukwenza ukuba kubelula ukufumana i-bitcoin, futhi ifumaneke 
ngokukhawuleza nangendlela engatyi mali kakhulu ngaphezu kwazo zonke ezinye iintlobo 
zemali okanye iintlobo zokuhlawula.

![](./first-merchant.jpg)

<center v-pre>
<figure>
  <figcaption>UMama Rosa (okule foto nonyana wakhe uJorge) ngusomashishini wokuqala e-El Zonke ukuyamkela 
intlawulo eyenziwa nge-Bitcoin. (Ithathwe ku: <a href="https://twitter.com/romanmartinezc/status/1387105142030352387?s=20">Twitter</a>)</figcaption>
</figure>
</center>

Nazi ezinye izinto ezaba negalelo kwindlela esakha ngayo ubuchwepheshe obuza 
kusetyenziswa ngoosomashishini:

1. **Oosomashishini mabangacingi ngenkxamleko yokutshintsha imali.** 
Wuphungule umthwalo wokuba babe beqhekeza amathambo entloko bethelekisa 
ixabiso ledola (uhlobo lwemali esetyenziswayo kweliya lizwe) kunye nele-bitcoin 
ngokuthi unike kwiiselula neekhompyutha zabo ixabiso ledola nele-bitcoin kwimali 
eshiyekileyo, kwii-invoyisi kunye nakwiintlawulo zangaphambili.
2. **Zama ukuba kubekho iindlela ezininzi zokubhatala oosomashishini.** 
Oosomashishini akufuneki banyanzeleke ukuba benze i-invoyisi yento ethengwayo 
nganye. Besebenzisa i-Bitcoin Beach Wallet, abathengi bangahlawula besebenzisa 
inombolo zabo eziyimfihlo, i-khowudi ye-QR, ngokukhetha usomashishini lowo 
emephini, okanye basebenzise amakhasi ee-invoyisi umntu ngamnye anokuthi 
alifake kwi-ln.bitcoinbeach.com/[username]. 
3. **Yenze le nkqubo ingafuni xesha lininzi, ilibazise futhi ifune umntu ahlale ku-intanethi ixesha elide.** Utshintsho olukhulu olwenzekayo koosomashishini 
base-El Zonte lwafike ngethuba i-Galoy yathi yabavumela abathengi ukuba bakwazi 
ukuzenzela ii-invoyisi ezinesixa semali ekufuneka sihlawulwe. Oosomashishini 
ngoku akusanyanzelekanga ukuba bayeke loo nto bebeyenza balibale kukubhala 
ii-invoyisi. Bangasuka bafunde nje umyalezo ongena kwiiselula zabo oqinisekisa 
ukuba intlawulo ingenile. Kulula ngoku ukubhatalwa nge-Bitcoin kunemali ezinkozo 
okanye ikhadi lokuthenga ngetyala. 
4. **Oosomashishini benzele izibonelelo kwasekuqaleni eziza kubakhuthaza ukuba bamkele iintlawulo ezenziwe nge-Bitcoin.** E-El Zonte, kwakukho inkqubo 
yokubuyiselwa imali ezivenkileni isithuba esiziveki ezimbalwa, apho oosomashishini 
babebuyiselwa i-20% ye-bitcoin yabo. Esi sibonelelo sasibhengeza i-bitcoin sanceda 
kakhulu ngethuba isalingwa i-bitcoin nasekunyukeni ngokukhawuleza kwamanani 
abantu abasebenzisa i-bitcoin kulo mmandla.

Ungakulibali ukubaluleka kwendima edlalwa ngoosomashishini ekuxhaseni uqoqosho 
olusekelwe kwi-Bitcoin. Izinto ezifunwa ngoosomashishini zingohluka, zixhomekeke kule 
ndawo akuyo usomashishini lowo, ke ngoko kufuneka uqinisekise ukuba uzinika ixesha 
uzama ukufunda ngezidingo zabo uze uqulunqe ubuxhaka-xhaka obuza kulungela kanye 
iimeko zabo.

## Okufundiweyo kwesi-4: Ubuxhaka-xhaka bokusebenzisa i-Bitcoin kufuneka Buhambelane kanye Neemeko Zabantu Abayisebenzisayo 

I-Bitcoin Beach lilinge lokuqala elivele kanye isasungulwa i-Lightning Network. Njengoko 
uMike eqhele ukusho “Kukho abantwana abaselula e-El Zonte abasebenzisa i-Lightning 
Network ngaphezu koomakhwekhwetha bayo.” 

Njeongokuba olu qoqosho lusekelwe kwi-Bitcoin lukhula, eli qela lase-Bitcoin Beach laye 
labona ukuba zikhona iindawana ezisasilelayo kunye nokuba bukhona ubuxhaka-xhaka 
obusafunekayo obuza kwenzela lula abantu kunye noosomashishini. Ukusebenzisana 
kakhulu noluntu e-El Zonte kwamnika ulwazi oluninzi olwamncedayo ngethuba equlunqa 
i-Bitcoin Beach Wallet uNicolas.

![](./bitcoin-insights.jpg)

<center v-pre>
<figure>
  <figcaption>Ngokubukela abantu besebenzisa i-Bitcoin ezivenkileni kuyo yonke i-El Zonte kwabanika 
ulwazi olutyebileyo ngezinto ekufuneka baziqwalasele xa beyila uhlobo lobuxhaka-xhaka 
obuza kusebenza apha. (Ithathwe ku: Galoy)</figcaption>
</figure>
</center>

Qaphela: Khumbula ukuba kubalulekile ukuvavanya ii-apps kunye neenkonzo ozinikezeleyo 
kwaba bantu uziyilele bona. Ziqhubele olwakho uphando.

Izinto ezintandathu ezifundiwe ngethuba kuvavanywa i-Bitcoin Beach Wallet kubantu 
abahlukeneyo:

1. **Ungawubethi ngoyaba umba we-intanethi esebenza kakuhle.** Ukuyila ii-app 
eziza kusetyennziswa kwiindawo ezine-intanethi emana iqhawu-qhawuka kufuna 
ukuba uqinisekise ukuba i-intanethi isebenza ngesantya esiphezulu futhi 
ubuxhaka-xhaka bokuqhakamshelana be-intanethi abonakali lula izinto ezo 
zingeyongxaki eMelika. 
2. **Ukufakelela nee-app ezintsha kunika ithuba elihle lokufundisa.** I-Bitcoin Beach 
Wallet inemibuzwana emifutshane eyakhelwe apha kuyo esebenza njengesikhokelo 
esinentshayelelo emfutshane nge-Bitcoin. Umbuzo ngamnye umntu uwuchanileyo 
uye athiwe jize ngee-satoshi ukuze athe eqala nje abe sele enazo ii-bitcoin. 
3. **“Nangona ii-satoshi nazo zisetyenziswa kodwa idola yaseMelika nayo iseyimali esemthethweni.** Into efika kuqala ebantwini yimali esemthethweni yelizwe labo, hayi 
ii-satoshi, xa beqala ukungena kwi-Bitcoin. Inkqubo yokutshintshela kwi-Bitcoin 
ihamba kancinci, ke ngoko imali esetyenziswayo ngokusemthethweni kufuneka ibe 
yiyo esetyenziswayo xa kufakwa abantu abatsha kwi-Bitcoin.  
4. **Fakela nee-app eziza kwenza lula ukuba abathengi bakwazi ukunxibelelana noosomashishini.** Ela qhoshana lemephu kwi-Bitcoin Beach Wallet linceda abantu 
ukuba bazibone iindawo abanokuthenga ngazo kuzo nge-Bitcoin. Yenza ukuba 
abantu bakwazi ukuthenga lula nangokukhawuleza ngokuthi ibavumele ukuba 
bakwazi ukuzenzela ii-invoyisi ngokwabo baze bazibhatalele kwangokwabo.
5. **Amanqakwana abhaliweyo akhapha intlawulo anceda ukuba kube lula ukugcina iinkcukacha.**  Abathengi kunye noosomashishini bangazuza lukhulu 
ngokuthi babhale amanqakwana amafutshane akhapha iintlawulo. Ngenxa yokuba 
uluntu nalo lwafaka isandla kwindlela eyayilwa ngayo le app njengokuba ikhulile 
isuka kuhlobo lwe-app esetyenziswa ngumntu omnye ngoku yaluhlobo 
olusetyenziswa ngumntu wonke. Ngoku lo mntu uthumela amanqakwana nalo 
uthunyelelwayo bayakwazi ukuwabona amanqakwana akhapha intlawulo. 
6. **Zilandele zonke izinto ezitshintshayo kwindlela yokuhlawula esebenzisa i-Lightning Network.** Iindlela ezintsha zokuhlawula ezifana ne-Lightning Address, 
ii-invoyisi ezingatshintshiyo kunye no-BOLT 12 zivela ndawo zonke ngokukhawuleza. 
Ukukhetha indlela yokubhatala oza kuyisebenzisa kuxhomekeka kwiimeko zabantu. 
I-Bitcoin Beach Wallet yaqala yasebenzisa ikhowudi ye-QR eprintiweyo yona 
eyayikuthatha ikuse kwikhasi le-invoyisi (elifana no-[ln.bitcoinbeach.com/mamarosa](https://ln.bitcoinbeach.com/mamarosa)). 
Ngoku kuqaliswa iindlela ezintsha zokuhlawula ukuze kuthintelwe ukungavisisani 
futhi kuphucule nendlela esebenza ngayo loo ndlela intsha yokuhlawula.

## Okufundiweyo kwesi-5: Ukugcinelwa Liqela Labantu Linyathelo Eliya Ekuzigcinelele Ngokwakho

Ezona njongo ziphambili zeli phulo kukuba umntu ngamnye abe nobutyebi bakhe obuze 
ngee-bitcoin obulawulwa nguye. Umthetho wokuqala kumba wokufunda ukutyeba 
nge-Bitcoin ngogxininisa ukubaluleka kokuba ubutyebi obenziwe ngee-bitcoin bulawulwe 
nguwe.

Ukuzilawulela ngokwakho ubutyebi bakho akuyiyo yodwa indlela yokwenza ubutyebi, kwaye 
ingeyiyo neyona ifaneleke kakhulu xa ukhuthaza uluntu ukuba nalo lwamkele futhi 
lusebenzise i-Bitcoin.

> “Kufuneka ungangxami. Ukuba abantu abasafundiswa nge-Bitcoin baxelelwa zonke ezi zinto kwasekuqaleni baza kusuka babe madolw’anzima.” – uMike Peterson kwinkqubo yosasazo ethi:  [Tales from the Crypt #173](https://open.spotify.com/episode/6jyXUPu4n3nYDi4jbDFYBd?si=gSLNHJpUQk2ASevhiSBz-A)

### Amanqanaba eendlela zokugcinwa kwe-Bitcoin

Iinkqubo zokugcinwa zihamba ngokwamanqana hayi njengale yokuzigcinela komntu bucala. 
Kwelinye icala, une-UX yona ekulula ukukhupha i-bitcoin yakho kuyo futhi iyafumaneka 
nakwezi bhanki zesiqhelo zokugcina imali. Kwelinye icala uneendlela zokugcina ii-bitcoin 
ezisebenzisa icwecwana lenkcenkce eligximfizwe istampu ngesandla, izitshixo-mfihlo kunye 
notyikityo-gama olwenziwa ngabantu abaninzi elinamanqanaba ahlukeneyo okanye abantu 
abaninzi xa kuza kukhutshwa i-bitcoin. 

Zonke ezi ntlobo zokugcina i-bitcoin zinazo iindawana eziqhwalela kuzo into leyo ebangela 
ukuba ingabi bubuyatha ukukhetha enye kunenye. Umzekelo, ukugcina ubutyebi bakho 
ebhankini kuthathwa ngokuba yiyona ndlela iqinisekisa ukuba abusoze bubiwe 
kunokuhamba esithubeni uphethe isitywentywe semali, kodwa ukuphatha ubugcwabalalana 
epokothweni bokuthenga izinto ezincinci kuluncedo kakhulu. 

![](./bitcoin-custody-self-shared-community-1024x384.png)

<center v-pre>
<figure>
  <figcaption>Kwi-Bitcoin Beach Wallet uxanduva lokugcinwa kwee-bitcoin lelomntu wonke apha kuba 
zigcinwa luluntu ngobubanzi.</figcaption>
</figure>
</center>

Zonke iindlela zokugcina i-bitcoin ziluncedo, ukuba nje 1) lo ndlela ithile ilungele iimeko zabo 
bantu bayisebenzisayo futhi 2) abantu ibakhuthaza ukuba bazame ukuba bade bafike 
kwinqanaba lokusebenzisa i-Paypal/Venmo xa sele befumene ubutyebi nge-bitcoin apho 
bangazikukwazi ukusuka bayokutsala ii-bitcoin nanini na.

### Ii-bitcoin ezigcinwa luluntu: Ukubuyela kundalashe apho kwakusetyenziswa iibhanki zengingqi

Indlela yokugcina ii-bitcoin esiyikhethileyo e-Bitcoin Beach yile uGaloy ayibiza ngokuba 
“lugcino lwee-bitcoin luluntu”. Le ndlela ifuna abantu abaninzi batyikitye apho izitshixo 
zokukhupha imali eselugcinweni ngaphandle ku-intanethi zisaziwa ngabantu abangabahlali 
kuloo ngingqi ithile. Le ndlela yokugcina ii-bitcoin yenza ukuba abantu bangaxhomekeki 
kakhulu kwiinkampani ezinkulu ezilawula ii-bitcoins ezingekho kulo mmandla ngelithuba 
ibangela nokuba kube lula kumalungu ale ngingqi asanda kubhalisa. 

### Umgcana nje omfutshane malunga neebhanki zoluntu 

Kudala zabakho iibhanki zoluntu ehlabathini. Iinjongo zazo kukunceda abantu abaneengxaki 
namaphupha afana nezinto ezinxulumene nezentlalo nezoqoqosho. Amaxa amaninzi aba 
bantu ingangabantu abahlala kwingingqi enye. Imali egcinwa kwiibhanki zoluntu ifunyanwa 
ebantwini ize iphinde ibolekwe kwabona ngendlela engenamigqaliselo mininzi efana 
neebhanki ezinkulu zesiqhelo kuba imigqaliselo ikhokelisa phambili umba wokwakha 
ubudlelwane. 

Iibhanki zoluntu zibaluleke nangakumbi kwiindawo ezifana ne-El Zonte kuba kuzo izigqibo 
zithathwa kwalapha kufutshane futhi ukhokeliswa phambili umba wokunika uncedo abahlali. [Olu hlobo lwebhanki ye-Bitcoin luvulelekileyo](https://galoy.io/products/) lubizwa nge-Galoy lwakhiwe ngendlela 
enokunceda nabaphi na abantu okanye iziko kwihlabathi ukuba bazilawulele ubomi 
nobutyebi ngale ndlella.

Ulwazi oluthe vetshe phakathi kwezinto ezifanayo phakathi kwe-Bitcoin kunye nebhanki 
yoluntu, funda inqaku elinesihloko esithi: “[The role of Bitcoin for community banking](https://medium.com/@fulgur.ventures/the-role-of-bitcoin-for-community-banking-623068c59882)” 
elikwi-Fulgur Ventures.

### I-Bitcoin Beach Wallet njengebhanki yoluntu ye-Bitcoin 

Imali ekwi-Bitcoin Beach Wallet ilawulwa ngabantu abangabahlali kulo mmandla, uhlobo 
lolawulo-mali olo luthintela ukungavisisani futhi lungatyabuli mali ininzi kwaye lwenzelwe 
ukuxhasa uqoqosho lwalo mmandla.

Nazi izizathu ezibangela ukuba umba wokugcinwa kobutyebi bee-bitcoins luluntu ube 
yimpumelelelo apha e-Bitcoin Beach:

1. **Ukususa izinto eziza kubangela ukungavisisani lelona nqanaba libalulekileyo xa usenza amalungiselelo ezinto eziza kufuneka kuqoqosho oluzinzileyo.** 
Abantu, ngokwendalo, abaluthandi utshintsho kwaye bazikhaba ngokukhawuleza 
izimvo ezintsha babuyele ngokukhawuleza kwizinto abaziqhelileyo. Njengokuba 
uMike Peterson, kudliwano-ndlelbe awayenalo ngoJuni ka-2020, wathi: Kufuneka 
uqale kancinci. Ukuba uthi usaqala nje ube sele uchaza zonke iingxaki, abantu 
abasoze bafune ukuba yinxalenye yelo phulo.” 
2. **Akulunga ukugcina izitshixo-mfihlo zingalahleki futhi ziphazamiseke kwiindawo ezikude nezinto futhi nezisaphuhlayo.**  Abantu abahlala kwizindlu 
ezingasanyentwanga naphantsi futhi ezinamaphahla avuzayo, kwizindlu zabo 
abanazo iindawo ezikhuselekileyo abanokufihla kuzo izitshixo-mfihlo zabo ezibhalwe 
phantsi. Ukusebenzisa izitshixo-mfihlo nako kukhe kube yingxaki kubantu 
abangakwaziyo ukubhala nokufunda, into leyo iyingxaki ekhoyo kumazwe amaninzi 
ehlabathi. 
3. **Abantu abasebenzisa i-Bitcoin baye beyiqhela ngokuhamba kwexesha.** Abahlali 
base-El Zote ngoku bathumela ii-bitcoin besebenzisa i-Lightning Network imihla 
nezolo. Abanye sele beqalisile ukuqokelela baze bazigcinele ii-bitcoins kwaye sele 
bezenzele ubutyebi abangaze banebabo besasebenzisa iiDola zaseMelika. 
Kukhuthaza kakhulu ukubona i-Bitcoin Beach ixhasa amaphulo okufundisa 
nawokuqeqesha malunga nokuzigcinela ubutyebi obenziwe nge-bitcoin. Umsebenzi 
owenziweyo wokuphucula i-UX uyaqhubeleka nokwenza ukuba abantu abaninzi 
kwihlabathi bakwazi ukuqala ukuzigcinela ii-bitcoin zabo. 

Iinkqubo ezivulelekileyo ezenza ukuba uluntu lukwazi ukuzigcinela ngokwalo ii-bitcoin zalo 
ziluncedo kakhulu kumaphulo okuqeqesha nokungenisa abantu kwi-Bitcoin.  Sikholelwa 
ekubeni zizo eziza ukubangela ukuba inani labantu abasebenzisa i-bitcoin likhule lide 
lifikelele kwibhiliyoni okokuqala ezimbalini.

## Okufundiweyo kwesi-6: Qala Kancinci Uze Uyipapashe Kangangoko Phambi Kokuba Uyandise 

Kuchulumancisa kakhulu ukubona abantu abaninzi kwihlabathi bethathekile bezama 
ukwenza ukuba iidolophana nezixeko zabo nazo zisebenzise okanye zamkele i-Bitcoin. 
I-[Bitcoin Lake](https://twitter.com/LakeBitcoin) eGuatemala kunye ne[Bitcoin Beach Brasil](https://twitter.com/bitcoinbeachbr) yimizekelo nje emibini yakutsha 
nje. Abanye oomakhwekhwetha be-Bitcoin sebeqalisile ukubiza iTonga nge-Bitcoin Island 
emva kokuba beve isicwangciso esohlulwe kane sika[Lord Fusito](https://twitter.com/LordFusitua) sokungenisa i-Bitcoin 
kwilizwe lakhe. 

![](./education-roman-1024x768.jpg)

<center v-pre>
<figure>
  <figcaption>Ukufundisa umntu ngamnye kuyinto ebaluleke kakhulu kwinkqubo yokuqeqesha nokufaka 
uluntu kwi-Bitcoin. (Ithathwe ku: <a href="https://twitter.com/romanmartinezc/status/1432898996113133570?s=20">Twitter</a>)</figcaption>
</figure>
</center>

Kwaba basaqalayo sifumana ukuba amacebiso amabini anokubanceda xa befuna 
ukukhulisa umbono ufikelele kwinqanaba lokuba luqoqosho:

1. **Ukuqala ngokukhetha le ndawo okanye aba bantu uza kugxininisa kubo kubaluleke kakhulu.** I-Bitcoin Beach yancedakala kakhulu ngokuthi igxile kwilali 
ezimele yodwa enabantu abayi-3,000. Ukugxininisa kule lali yodwa kwenza ukuba 
kube lula ukubona baze batshintsha-tshintshe iindawo ezithile kwiphulo labo 
ngokubona iimeko zale lali into leyo eyabancedayo ngokukhula ngokukhawuleza 
okwenzekayo kwenani labantu abanomdla kwi-bitcoin.
2. **Inani labantu abanomdla liqala ngokukhula kancinci lisuke litsibe kakhulu.** Xa 
ufaka abantu kwi-Bitcoin kufuneka wazi ukuba ixesha oza kulichitha uqeqesha futhi 
ufundisa abantu bayi-50 bokuqala liza kuba lininzi konozakulichitha uqeqesha iwaka 
elilandelayo labantu. Ngenxa yokuba i-Bitcoin isetyenziswa ngabantu 
abaqhakamshelanayo, ke ngoko nalapha kuza kulandelwa imigaqo eqhelekileyo 
esetyenziswa kwiimeko ezinje. Ngethamsanqa, abayili be-Bitcoin, abo bafundisa 
ngayo kunye neenkampani zayo kwihlabathi liphela beza nobuxhaka-xhaka 
beteknoloji bokunceda abantu ukuba bakwazi ukuqalisa ukurhweba nge-Bitcoin. 

Abantu abaninzi baqala ukuva nge-Bitcoin Beach ngo-2021, kodwa le projekthi sele 
ineminyaka emininzi iphekwa. Iqela eliqhuba i-Bitcoin Beach elichithe ixesha elininzi 
lifundisa ngezinto ezilula nge-bitcoin, liphendula imibuzo lize lilungise nemiba enxulumene 
nobuxhaka-xhaka be-bitcoin liyintsika yale projekthi. Ukuba bebengekho, i-Bitcoin Project 
ngeyingeyompumelelo ngolu hlobo ilulo namhlanje.

### Okuthathelwa Ingqalelo Xa Kuza Kuqalwa iBhanki ye-Bitcoin 

Qinisekisa ukuba uneqela leengcali ezifanelekileyo, ubuchwepheshe kunye neenkqubo 
zoqeqesho ezilungileyo. 

![](./team-meeting-1024x768.jpg)

<center v-pre>
<figure>
  <figcaption>“Sibaninzi kwaye sinamaphupha amakhulu” – <a href="https://twitter.com/romanmartinezc/status/1406411850170912769?s=20">@romanmartinezc</a></figcaption>
</figure>
</center>


1. Qokelela iingcali oza kuzisebenzisa. Khangela abantu abakhutheleyo, nabakuthandayo ukukhokela abantu ngethuba kufika utshintsho oluza kuza ne-Bitcoin. Zimbini izinto ezingundoqo ekufuneka zithathelwe ingqalelo kwasekuqaleni: 
    - **Ukufakana imilomo noluntu:** Ukuze uyazi indlela olusebenzisa ngayo olu hlobo lokufakana imilomo noluntu, funda indlela abenza ngayo u[Jorge](https://twitter.com/jorgebitcoinES), u[Chimbera](https://twitter.com/romanmartinezc), kunye no[Mike](https://twitter.com/Bitcoinbeach).
    - **Ubuchwepheshe:** Zininizi izinto ekufuneka zinikwe ingqwalasela xa kukhethwa uhlobo lobuchwepheshe obuza kusetyenziswa xa kusakhiwa iBhanki ye-Bitcoin. Ukuba nengcali eza kunceda xa uthatha izigqibo malunga neendlela zokugcinwa kwee-Bitcoin eza kusetyenziswa, ubuxhaka-xhaka be-Lightning Network nokulawulwa kobutyebi obenziwe nge-bitcoin, ukusetyenziswa kweendlela zokugcina izitshixo-mfihlo eziquka le yokuzigcina 
kwalapha kwi-intanethi okanye igcinwe kwindawo eyodwa engeyo-intanethi 
kunye neminye imiba kuza kunceda ukuba ukwazi ukuhlanganisela yonke 
into xa inani labantu abafuna i-bitcoin linyuka ngokukhawuleza. 
2. **Ukukhangela indawo oza kuyifumana kuyo imali yokuqala.** Ukufumana indawo 
ezakuxhasa ngemali kubalulekile xa uza kuqalisa i-Bitcoin kwindawo entsha, 
ingakumbi kumazwe asaphuhlayo apho abahlali bengenayo imali eninzi 
eselugcinweni okanye imivuzo. Ukuba nemali oza kuyisebenzisa yokubhatalela izinto 
oza kuzisebenzisa kunye neenkonzo kuza kunceda ukuba uqalise ukusebenza, futhi 
nokunikezela ii-bitcoin ebantwini ekuqaleni kuza kufuna ukuba bube khona 
ubugcwabalalana obuza kwenza ukuba uqoqosho luqalise ukuqingqa.
3. **Khetha uhlobo lobuchwephesha oza kubusebenzisa.** Ubuchwepheshe 
bokulawula izimali ukongeza kwi-Bitcoin busaqulunqwa. I-Galoy [eluhlobo lwebhanki evulelekileyo ingomnye wemizekelo eneenjongo](https://galoy.io/products/) zokwenzela lula abantu kunye 
namaziko ukuba akwazi ukunceda abantu abafuna ii-Bitcoin kunye neLightning 
Network.
4. **Qiniseka ngendlela oza kuyikhetha yokugcina ii-Bitcoin kwaye wazi ukuba kuza kufuneka indlela eza kudinga ukuba abantu abaninzi batyikitye.** Umba 
wokugcinwa kwee-Bitcoin ngumba obalulekileyo ekufuneka abantu bawucaciselwe 
kangangoko futhi bawuqonde kwasekuqaleni. Abantu abasele 
bengoomakhwekhwetha kwi-Bitcoin, kunyanzelekile ukuba uqinisekise ukuba 
bukhona ubucwephesha obuza kubenza ukuba bakwazi ukuzigcinela ngokwabo. Xa 
ufaka abantu abangenazo nee-akhawunti zebhanki, kunganyanzeleka ukuba baqale 
ngokusebenzisa olu hlobo lokuba ii-bitcoin zigcinwe luluntu njengale isetyenziswa 
e-Bitcoin Beach. Nokuba ukhethe eyiphi kwezi, kodwa qinisekisa ukuba unovimba 
ofuna ukuba kutyikitye abantu abaninzi ogcine kuyo imali ethile.  
5. **Yiba nesicwangciso sokuqhuba uqeqesho nokuxhasa uluntu.** Abantu 
abasebenzisa i-Bitcoin bakuthanda kakhulu ukunceda ngezixhobo zokufundisa 
kunye nezinye ezifana nezi, ke ngoko qala ubuzise ebantwini futhi ucele. Ayikho into 
eyodlula u-Twitter xa ufuna ukubona iividiyo, amanqaku abhaliweyo kunye nobutyebi 
obunxulumene ne-Bitcoin ekufuneka uqale kuyo xa ufundisa abantu nge-Bitcoin. 
Kodwa kufuneka ungalibali ukuba inani labantu abasebenzisa u-Twitter lingaphantsi 
kakhulu kwezi ndawo ufuna ukuqalisa i-Bitcoin kuzo. 
6. **Yiya ebantwini.** Umba wokungenisa abantu kwi-Bitcoin uqala kancinci ngomntu 
omnye, ngokuphuma uye ebantwini ubanike ithuba lokuba bafumane futhi bakwazi 
nokuthumela ii-bitcoin. 

![](./jorge-bitcoin-beach-el-zonte-1024x768.jpg)

<center v-pre>
<figure>
  <figcaption>Landela <a href="https://twitter.com/jorgebitcoinES">uJorge</a> (okule foto), <a href="https://mobile.twitter.com/romanmartinezc">uChimbera</a> kunye noMike Peterson (<a href="https://twitter.com/Bitcoinbeach">@bitcoinbeach</a>) kuze wazi 
konke okwenzekayo kweli phulo lase-El Zonte.</figcaption>
</figure>
</center>

## Isiqukumbelo

Kuchulumancisa kakhulu ukubona abantu namaziko kwihlabathi liphela besebenzisana 
bezama ukuba inani labantu abasebenzisa i-Bitcoin lifikelele kwibhiliyoni okokuqala 
ezimbalini. Siyathemba ukuba le ncwadana iza kunceda ufunde nzulu futhi ibangele ukuba 
abantu baxovule iingxaki abanazo nge-Bitcoin. 

UGaloy ukhokela iqela eliququzelela ingqungquthela enomxholo othi: [Adopting Bitcoin: A Lightning Summit eza kubanjelwa e-El Salvador](https://adoptingbitcoin.org/) nge-16 ukuya ku-18 ngoNovemba 
njengenye indlela yokuxhasa amaphulo akhuthaza ukwamkelwa kwe-Bitcoin kunye 
nokubhiyozela izinto ezintle ezenziweyo liqela le-Bitcoin Beach. Siziva sinelunda ngokuba 
sisebenzisane nabantu abafana noJorge, uChimbera, Mike kunye nabanye abaninzi 
abasebenza nzima ukuqinisekisa ukuba uqoqosho olusekelwe kwi-Bitcoin lukhona ngenene.

Ukuba ufuna ukubona nokusebenzisa ikhowudi yethu, ifumaneka simahla futhi ivulelekile 
kumntu wonke ku-[GitHub](https://github.com/GaloyMoney/).

Ungasifumana naku-twitter, ku-[@galoymoney](https://twitter.com/GaloyMoney) nakwikhasi lethu lika-[Slack kawonke-wonke](https://join.slack.com/t/galoymoney-workspace/shared_invite/zt-rvnhsdb5-72AZCD_jzw6_Q05aCs0SgA).